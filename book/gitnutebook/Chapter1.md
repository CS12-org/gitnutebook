سلام بچه‌ها  
توی این فصل قراره مفاهیم پایه‌ای مربوط به **Git** رو با هم یاد بگیریم. این بخش رو به چشم یک **دستگرمی کوچیک**، برای شروع کار با Git ببینید.

در این فصل با مفاهیم زیر آشنا می‌شیم:
- فایل (File)
- پوشه (Directory)
- فضای کاری (Working directory)
- مخزن (Repository)
- محوطه آماده‌سازی (Staging area)
- تاریخچه تغییرات (Commited history)
- ثبت تغییرات (Commit)
- کمی کار با شل (Shell)

> یک نکتهٔ مهم بگم: این توضیحات صرفاً برای کار با **Git** هستد؛ یعنی وارد جزئیات خیلی فنی نمی‌شیم، چون فعلاً نیازی بهشون نداریم.

---

## فایل (File)

فایل در واقع مثل یک ظرف برای ذخیره‌سازی اطلاعات روی کامپیوتر هست. 
مثلاً:
- یک فایل `.txt` فقط یک مشت کارکتر ساده رو نگه می‌داره؛ همون چیزی که در نهایت بهش میگیم متن. ==بعدا توی دوره ریاضیات بهتون میگم اینکه به یک مشت کارکتر ساده میگیم رشته متن، دقیقا از کجا میاد. پس نگرانش نباشید.==
- یک فایل `.png` اطلاعات مربوط به یک تصویر رو ذخیره می‌کنه.
- حتی می‌تونیم یک فایل با پسوند `.fruit` درست کنیم و توش لیست میوه‌ها رو ذخیره کنیم. ==هر چند، اینکه بخوایم فایلی رو با پسوند خاصی درست کنیم، یک سری پیچیدگی های فنی رو به همراه خودش داره. البته از لحاظ پردازش اطلاعات ذخیره شده توی اون فایل میگم وگرنه از لحاظ ظاهری چیز سختی نیست. البته این نکته جزو اهداف این دفترچه نیست ولی شما بدونین.==

پس فایل، فقط یک **واحد ساده برای نگهداری دیتا یا همون اطلاعات** ‌هست.  

 یه نکته هم از همین حالا گفته باشم:  
 
هر پروژه ای که قراره با git نسخه های مختلف و تغییراتش رو کنترل و مدیریت کنیم، صرفا مجموعه ای از یک سری فایل هستش. در حقیقت، Git کارش اینه که تغییرات همین فایل‌ها رو دنبال کنه و نسخه‌های مختلفشون رو ذخیره کنه.
 
---

## پوشه (Directory)

در طول تاریخ، بشر همیشه عاشق دسته‌بندی بوده و این عشق به دسته بندی و طبقه بندی کردن، به کامپیوترها هم راه پیدا کرده. مثلا همین **Directory** یا پوشه، جاییه که یک سری فایل‌ رو توش نگه داری می‌کنیم. در واقع، یک جور روش ساده برای طبقه بندی کردن فایل های مختلف. 

مثلا:
- پوشه‌ی `Downloads` توی سیستم های مختلف، مخصوص فایل‌هایی هست که دانلود کردیم؛ یعنی فایل هایی که دانلود شدن، توی این پوشه ذخیره و نگه داری میشن. اینجوری هر وقت یه فایل رو دانلود میکنیم، میدونیم که به احتمال خیلی زیاد توی این پوشه ذخیره شده و میتونیم اونجا پیداش کنیم.

اصلا یکی از دلایل طبقه بندی کردن فایل ها همینه که خیلی راحت تر میتونیم جاشون رو پیدا کنیم.

پس به طور کلی دایرکتوری یا پوشه، یک ظرف بزرگتر برای نگه داری فایل های ماست. برای مثال، اگر دیتا چای باشه، استکان همون فایل هست که چای رو نگه داری میکنه. پس یک سینی که پر از استکان های مختلفه، یک جور دایرکتوری هست که استکان های مختلف رو توش نگه داری می‌کنیم.

خب، از این به بعد توی این دفتلچه، به جای «پوشه»، می‌گیم **دایرکتوری**.

---
## محیط پروژه (Working directory)

به همون **دایرکتوری پروژه**، می‌گیم **Working directory**. اینو همین الان بهتون بگم که در حقیقت بهش دایرکتوری فعال هم میتونیم بگیم. یک جورایی دایرکتوری ای که ما داریم توش کار و با فایل هاش دست و پنجه نرم می‌کنیم؛ یا میشه گفت، دایرکتوری ای که الان توش هستیم. 

اما در یک کلام، Working directory همون دایرکتوری پروژه ماست.

اینجا همون جاییه که:
- فایل می‌سازیم
- کد می‌نویسیم
- کامپایل می‌کنیم و در نهایت اپلیکیشنمون رو اجرا میکنیم.

اینجوری بهتون بگم که همه‌ی فایل‌های پروژه همینجا قرار دارن. توی همین دایرکتوری.

==نکته: توی شل اسکریپتینگ، Working directory مفهوم دقیق‌تری هم داره، یعنی جای فعلی شما در فایل‌سیستم. ولی فعلاً فقط همین تعریف ساده برامون مهمه.==

---

## مخزن (Repository)

مخزن یعنی جایی برای نگهداری چیز های مختلف، مثل نسخه‌های مختلف یک پروژه.

وقتی یک Working directory رو به Git معرفی می‌کنیم، در واقع اون دایرکتوری تبدیل می‌شه به یک **Repository** یا مخزن؛ جایی که فایل های داخل پروژه تحت نظر Git قرار میگیرن و تغییراتشون به طور مداوم کنترل میشه. 

 پس Repository یا به اختصار Repo یعنی همون دایرکتوری پروژه. با این تفاوت که Git الان داره تغییرات فایل‌هاش رو زیر نظر می‌گیره. 

پس به طور خلاصه:
- هر وقت گفتیم "Repository" یا "Repo"، منظورمون همون پروژه‌ایه که تحت کنترل Git قرار گرفته.
==بعدا توی همین آموزش میبینید که دایرکتوری هایی که بهشون میگیم مخزن یا repository، داخل خودشون یه دایرکتوری به اسم .git دارن.==

---

## ثبت تغییرات (Commit)

خب من چند پاراگراف بالا تر یه اشارهٔ ریز به کاری که Git انجام میده کردم. باید بگم 
‏Git خودش به طور خودکار تغییرات فایل ها و نسخه های مختلف پروژه ذخیره نمی‌کنه؛
بلکه ما باید ازش بخوایم تا این کار رو انجام بده. این درخواست که به همراه یه تیتر و توضیح اختیاری هست، به اسم **Commit** شناخته می‌شه.

پس در حقیقت هر موقع گفتیم Commit زدیم، یعنی یک درخواست، مبنی بر ذخیره کردن یک نسخه ی کامل از پروژه در اون لحظه، به گیت ارسال کردیم. که در نهایت منجر به ذخیره شدن اون نسخه، توی مخزن یا repository میشه که بعدا هر موقع خواستیم میتونیم برگردیم به اون نسخه.

‏پس به طور خلاصه Commit یعنی:
- گرفتن یه نسخه‌ی کامل از پروژه در اون لحظه
- ذخیره شدن اون نسخه توی مخزن، به همراه پیامایی که همراه commit ارسال کردیم.

---

## محوطه آماده‌سازی (Staging area)

بلاخره رسیدیم به بخش باحال قضیه. جایی که اگر خوب متوجه بشید چخبره، چیز سخت دیگه ای برای یادگیری باقی نمیمونه.

فرض کنید در یک پروژه، تصمیم میگیرید روی یک ویژگی جدید کار ‌کنید و توی ۲ ساعت، ۴۰ فایل رو تغییر میدید تا اون ویژگی جدید رو ایجاد کنید.

حالا فرض کنید از این ۴۰ فایلی که تغییر دادی : 
- ۳۳ فایل مربوط به اون ویژگی هستند.
- و  ۷ فایل ربطی بهش ندارند.

حالا اگه همه ی این ۴۰ تغییری که دادید رو با هم Commit کنید، پروژه نامرتب و غیرحرفه‌ای می‌شه. چون ۷ تا از این تغییرات، هیچ ربطی به اون نسخه ندارن. پس رسما اگر درخواستی مبنی بر ذخیره سازی اون نسخه به Git بفرستید (همون کامیت)، و اسمش هم بزارید "اضافه کردن ویژگی فلان"، که همون تیتر پیام همراه با کامیت هست، زیاد جالب نیست. چون در حقیقت الان ۷ تا از فایل هایی که توی این نسخه ذخیره شدن و دارای تغییرات خاصی هستند، هیچ ربطی به اون ویژگی ندارند. برای همین بعدا وقتی یک باگ یا خطا در اون ویژگی پیدا کردید و خواستید برگردید، مجبورید ۷ فایل رو هم برای باگ جستجو کنید که اصلا هیچ ربطی به اون ویژگی نداشتند. 

حالا باید چیکار کنیم؟ باید یه جورایی فقط اون ۳۳ تا فایل رو در نسخهٔ مربوط به اضافه شدن ویژگی، کامیت کنیم.

اینجاست که **Staging area** به درد می‌خوره.

‏در حقیقت Staging area یه فضا برای دسته بندی تغییرات و گروه گروه کردن اون‌ها، قبل از commit زدن هستش.

پس در Staging area :
- تغییرات دلخواه رو انتخاب و دسته‌بندی می‌کنیم. 
- و بعدش اون دسته رو با یه Commit ذخیره می‌کنیم.

یعنی می‌تونیم فقط همون ۳۳ فایل مرتبط رو Commit کنیم و براشون یه پیام خوشگل بذاریم.
این پیام، هم میتونه شامل یک تیتر یا همون عنوان، بعلاوهٔ یک توضیح اختیاری باشه(یعنی میتونیم اصلا توضیح نزاریم.) ==نگرانش نباشید توی چند فصل بعد کامل میفهمید که دارم چی میگم.==

---
## تاریخچه تغییرات (Commited history)

اینجا جاییه که همه‌ٔ Commitها ذخیره می‌شن.  
یعنی:
- نسخه‌های مختلف پروژه
- با پیام‌هایی که موقع Commit نوشتیم

همینجا ذخیره میشن و هر وقت بخوایم می‌تونیم به نسخه‌های قبلی برگردیم.

==خیلی جاها repository history یا تاریخچه مخزن، یا بهتره بگم تاریخچه پروژه هم بهش میگن.==

---

پس کل کاری که در گیت میکنیم اینه که:

**Working directory → Staging area → Repository history**

فایل ها رو در working directory تغییر میدیم. تغییرات رو به staging area میبریم، اونجا گروه بندیش میکنیم و سپس با یک commit، اون نسخه از پروژه رو در تاریخچه پروژه‌مون ذخیره میکنیم و از نو همین کار رو ادامه میدیم. یه جور چرخست دیگه.

بهش مسلط میشید نگران نباشید. 

---
## کار با شل (Shell)

برای استفاده از Git، باید حداقل کمی با محیط **خط فرمان (CLI)** و دستورات شل آشنا بشیم.  
برای همین، یه مقاله‌ی خوشگل براتون آماده کردم تا این بخش رو یاد بگیرید. اگر با shell و محیط CLI و همینطور با دستورات : 

- pwd
- ls
- cd
- mv
- rm
- cp
- touch
- echo

از قبل آشنا نیستید، حتما قبل از ادامه دادن، مقالهٔ «شِل دفتلچه» رو مطالعه کنید.

---
